Шамиль Алядин МЕРДИВЕН « Сиз мени унутмадынъыз , мени аля севесинъиз , ойлеми ? » А .
Островский I Джумаэртеси куню , акъшам къаранлыгъы чёкип башлагъан маальде , экспресс Украина чёллерини озып , Чонъгъар копюрине якъынлаша эди .
Халкъара вагонынынъ купесинде йымшакъ , беяз диван устюнде аякъларыны хачлап отургъан яш киши , еринден котерильди , пенджереден тышкъа бакъты .
Тышта , ешерген кениш чёль , уфакълы - ирили голлер , ашлыкъ ызанлары тазерип тура эдилер .
Яш , бу севимли левханы корип , сейирге далгъан арада , озюнинъ энди Къырым топрагъында булунгъаныны дуйгъан сонъ , къальбинде севинч ис этти : — Иште , баба топрагъы , — деди .
— Еди йыл ола , Къырымдаки не достумны ве не де союмны - сопумны корьмедим .
Вакътынен , менсиз козьлерине юкъу кирмеген аркъадашларым , шимди мени тюшюнмей , мени хатырламайдырлар .
Еди йыл . . .
Айтмасы къолай . . .
Тюшюнип бакъ . . .
Бу заман ичинде озенлерде нидже сувлар акъты , инсанлар нидже урба кийип ипрандырдылар .
Я омюр ? !
Омюр не къадар денъишти .
Эр шей тюрленди .
Лякин мен .
Ах , мен денъишмей къалдым , мен аля балалыкъ эсирлигиндем .
Ёлджу пенджереден тышкъа бакъып , бу тюшюнджелер ичинде долангъан арада , онынънен таныш олайыкъ .
Биз ильк дефа сенеси Багъчасарайда эвельки гимназия олгъан мектепте корюшкен эдик .
Койден эки адам кельдик , Чюрюк Сув кенарында , буюк бинада булунгъан гимназиянынъ мудирини сорадыкъ .
Къапынынъ ташында тургъан алчакъ бойлу , узун мыйыкълы , каракуль къалпакълы , шишман адам , бизим сёзлеримизнинъ ич бирини къачырмай динълеген сонъ , фышнай - фышнай , буюк заметнен ичери сокъулды , арасы чокъ кечмей , къайтып чыкъаракъ , « мудирнинъ эвге кеткенини ве эки сааттан сонъ текрар келеджегини » бильдирди .
Бу хызметинден сонъ , къапыдаки адам ич бир сёз сёйлемеди .
О , зар - зорнен къапыдан тышкъа чыкъаракъ , индемей , диваргъа таянып къалды .
Бизде ондан сорамагъа шей чокъ эди , лякин юзюнде буюк гъурур окъугъанымыздан себеп , утанып , мудир кельгенге къадар азбарда беклемеге къарар бердик .
Асма юзюм тереклерининъ астындаки скемлеге отурайыкъ дегенде , янымызгъа узун бойлу , толу вуджутлы , беяз , тёгерек , дюльбер юзьлю , агъызында алтын тиши олгъан , гузель кийимли он секиз яшларында бир яш кельди .
Кельди , къаршымызда токъталды , эллерини джеплерине сокъып , бизни козьден кечирди .
Къайдан кельгенимизни , ничюн кельгенимизни ве не къадар бильгиге саип олгъанымызны сорады .
Биз оны оджа беллеп , олгъаны киби сёйледик .
Бир талайдан сонъ , тантаналы суретте енъини юкъары чекип , элиндеки алтын саатына бакъты ве кетмек ниетинен , кене шу гъурурлы тавурны къабул этип , артына айлангъанда : — Акъылым кесмей , бу алынъызнен сизни гимназиягъа алырлармы ?
— деп ташлады да , ёл къапыгъа догърулды .
Биз онынъ бу сёзлеринден пек сыкъылдыкъ : Экимиз де башларымызны ашагъы эгильттик , къасеветке далдыкъ .
Мен бираз джесарет топлагъан сонъ , янымдаки аркъадашыма айланып : — Кейфинъни бозма , — дедим .
— Онынъ да чокъ анълагъан шейи олмаса керек .
Аркъадашым индемеди .
Эртеси куню имтиандан сонъ мен мектепке къабул этильдим , аркъадашымны къайтардылар .
Окъув башлады .
Ильк сефер география дерсине киргенде , алттаки раледе , алтын тишли , гузель кийимли яшнынъ , саатыны талебелерге косьтермек ичюн сол элини джакъына тиреп , козьлерини оджагъа тикип тургъаныны корьгенимнен шашып къалдым .
Мен янъылгъаным .
О , оджа дегиль экен .
Алдымызда тургъан орта бойлу , арыкъ , асабий оджа бизге Мысырдаки фараунларнынъ къуллелери насыл къаланылгъаны акъкъында узундан - узакъ лекция окъуды .
Биз бездик , тёнъюльдик , козьлеримиз пенджереде къалды , лякин оджа болдурып да , балалардан бирини невбетчиге ёлламагъанджек чанъны къакъмадылар .
Эль сааты ташыгъан алтын тишли яшкъа эр джума куню Къачы боюндан онынъ энтир къалпакълы бабасы келе , къанфетке , къалачкъа пара ташлап къайта эди .
Дёрт йыл бир хаял киби кечти .
Бу девир ичинде алтын тишли яш ич биримизге , оны макътайджакъдай , зерре къадар гузель теэссурат къалдырмады .
Дерстен чыкъкъаны киби , оджанынъ эвине кете , акъшам кеч олгъанда къайтып келе тургъан эди .
Саба эр кестен кеч тура , къара френчини кие , потюклерини йылтырата , азбарда , барып да бириси аягъына басып булаштыргъандай олса , сюртмек ичюн джебине пачаврачыкъ къойып чыкъа эди .
О , ич биримизнен лаф этмей , лаф эткен вакъытта исе , мытлакъа мыскъылламакъны севе тургъан эди .
Сыныфта ресим дерсинден башкъа , ич бирининъ акъкъындан келалмай , озю де пек эсапкяр эди .
Онынъ Ады — Абибулла , фамилиясы Девлетов эди .
Мектепни берабер битирдик .
Ондан сонъ къайда кетти ?
Ненен огърашты ?
Хаберим ёкъ .
Арадан еди йыл кечти . . .
Бугунь джумаэртеси куню , акъшам къаранлыгъы чёкип башлагъан маальде Абибулла — къайдандыр , — узакълардан Къырымгъа келеятыр .
Онынъ ады , энди эвель меним бильгеним киби , ялынъыз Абибулла дегиль де , Абибулла Сулейманович , фамилиясы кене эвелькиси киби Девлетов къалгъан эди .
— Эбет , — деди ёлджу , — менде ич бир шей денъишмеди , еди йылнынъ дёрт сенесини университетте кечирдим .
Илим ве фен дюньясынынъ чешит пытакъларындан хабер берген профессорларнынъ алдында табиат диалектикасы хусусында дёрт сене лекция динъледим .
Бисмаркнынъ Франция — Пруссия дженки хусусындаки фельсефесини кечтим .
Лампрехтнинъ « Земане тарихчысы » акъкъындаки теориясыны окъудым .
Дарвинизм узерине геджелернен отурып , баш ёрулттым , имтиан бердим .
Алтайгъа кеткен экспедицияда иштирак эттим .
Дюньядаки бутюн шейлернинъ арекет эткенини ве денъишкенини анъладым .
Бу диалектика менде озюне ер тапмадымы аджеба ?
Ойле исе , мен ничюн денъишмедим ? !
Абибулла Сулейманович вагоннынъ пенджересинден чекильмей , чокъ вакъыт тюшюнип турды .
Поезд Джанкой стациясында токътагъанда , артыкъ тышарысы къаранлыкълангъан , перрондаки электрик ярыгъы эсапкъа алынмаса , узакътаки уджсуз - буджакъсыз чёль кимсесизлик ичинде тынгъан ве сагъырлангъан эди .
— Чыкъып орталыкъны бакъмалы , — деди , — Къырым татарларынынъ лакъырдысыны сагъындым .
Ола билир , бельки , таныш - билиш тапылыр .
Дивардаки мыхкъа асылы биджагыны алып , омузлары узерине япты , ёлджулыкъта , екяне къомшусы олып кельген къарт агрономгъа , озюнинъ чемоданына мукъайт олмасыны риджа этти , бундан сонъ , яваш - яваш вагоннынъ мердивенинден тюшип кетти .
Абибулла Сулейманович вокзалгъа кирмек истегенде , къапынынъ янашасындаки китап киоски огюнде тургъан , башында шляпасыны ян кийген назик яш бир къызны корип токъталды .
Меракъланып , кенардан эппейи вакъыт бакъып турды .
Затен станциягъа не ичюн тюшкенини де унутты .
Чанъ къакъылды .
О , истемей - истемей вагонына таба адымлады .
Вагонгъа якъынлашкъанда , янашасындан чапып кечкен шляпалы къызны эследи .
Поезд энди кочькен эди .
Къыз эр анги вагон да олса , минмеге къарар беререк , аджеле суретте басамакъларгъа тырмашты .
Абибулла Сулейманович йылдырым чабиклигинен къызнынъ къолтугъына япышып , онынънен берабер вагонгъа минди .
Къыз теляш ичинде , кендине ярдым элини узаткъан бельгисиз адамгъа : « сагъ олунъыз » , демек ичюн агъызыны ачкъан арада , шиддетли ель онынъ буюк , беяз шляпасыны фырлатып алып къачты .
Къыз башына элини узатты : — Вай , шляпам !
— деп аджизликнен къычырды , лякин шляпа чокътан козьден гъайып олып кеткен эди .
Ель онынъ къылабдан сачларынынъ низамыны бозды , къарыштырды , далгъаландырды , де козьлерининъ устюне тюшти , де кенаргъа ялдадылар .
Адий чухадан дюльбер тикильген къафтанынынъ тюбюнде котерилип тургъан кокюслери аджеле - аджеле юкселип - алчалдылар .
Эфсанели бир дюльберликке малик , йигирми эки яшларында бу къыз шляпанынъ эльден кеткенине янгъаны корюлип турса да , озюни эльге алды , бир дакъкъа къадар индемей тургъан сонъ , янында , кендисинен лакъырды башламакънынъ чаресини тапалмай азапланып тургъан Абибулла Сулеймановичке бакъаракъ : — Зарар ёкъ , — деди ве кулюмсиреди .
Онынъ кулюшиндеки саделикни ве дюльберликни корип , бутюн къальбинънен къошулып санъа да кульмемек мумкюн дегиль эди .
— Зарар ёкъ .
Оны япкъан адам тек бир дане япмагъандыр , башкъасыны алырмыз .
Абибулла Сулейманович бу лакъырдыны эшиткен сонъ джесаретленди , козьлерине тюшкен сачларыны къайтарып тургъан къызгъа кулер юзьнен : — Догърусыны сёйлединъиз , — деди .
— Иш ялынъыз бир шляпада олса , замети къолай эди .
Озюнъиз поезддан къалгъан олсанъыз , иште , о вакъыт лакъырды башкъа тюрлю олур эди .
Шляпа не о !
Къыз сачларыны джыйыштыргъан сонъ , буферлер узериндеки кечитнинъ къапысына козетерек : — Манъа кетмек керек , — деди .
— Бешинджи вагон огдеми , ёкъса арттамы ?
Мен анги вагонда олгъанымны да бильмейим . . .
Абибулла Сулейманович незакетнен : — Бизимки единджи вагон , — деп джевап берди .
— Ойле олгъанда , сизге эки вагон даа огге кетмек керек .
Джаным , неге ашыкъасынъыз ?
Бу энди Къырым .
Таныш мемлекетимиз .
Къапыгъа догърулгъан къыз бирден артына айланды : — Айткъанынъыз догъру , — деди , — лякин бильмейим
— Сиз не дединъиз ?
Къырымлы дегилим , демек истейсинъиз , ойлеми ?
— Ёкъ , джаным .
Ойле демек истемейим .
— Шай олса , мерамынъыз недир ?
— Лякин . . .
Къырым зияде денъишкендир , танылмаз олгъандыр демек истедим , мындан кеткеним дёрт йыл ола .
— Дёрт йыл . . .
Бунъа насыл даяндынъыз ?
Къызлар догъгъан - оськен юртларыны чабик сагъына тургъанлар .
— Айтмагъа келеми ?
Пек сагъындым .
Абибулла Сулейманович ичюн энди лакъырдыны девам эттирмеге мунасебет ачылгъан эди .
Къыз къомшу вагонгъа авушмакъ ниетинен къапыгъа догъру джурюш эткенде , оны токътатмакъ ичюн : — Ёлунъыз узакъмы ?
— деп сорады .
— Не ерде тюшеджексинъиз ?
Кучьлю давушнен джувургъан вагонларнынъ буферлери , де бир ерге сыкъыла , де ачыла ве сыкъылып - ачылгъан сайын , эки вагоннынъ арасындаки кучюк демир копюрчикнинъ ялпакъ демирлери къызнынъ аягъына токъунаджакъ , оны эзеджек киби корюне эдилер .
Къыз буны эслеп сакъынды , кери чекильди .
— Амаан . . .
поезд о дередже чабик кете , тап башым айланды , — деди ве сонъ , — менми ?
— деп сорады .
Эбет , сиз .
— Сюйрен станциясына къадар кетеджегим .
— Андан сонъ ?
— Андан сонъ машинагъа минмек керек .
— Койге кетесинъиз , ойлеми ?
— Таптынъыз .
— Къыз оны баштан - аякъ козьден кечиререк : — Айып этменъиз , манъа кетмек керек , — деди .
— Купеде шейлерим бар .
Чешит ал ола билир ?
— Демек , пек ашыкъасынъыз . . .
Афу этинъиз . . .
Сиз манъа адынъызны сёйлемединъиз . . .
Даа догърусы — биз таныш олмадыкъ . . .
— Я бу не ичюн керек ?
— Джаным , ничюн бойле суаль бересинъиз ?
— Керчектен де , бу сизге неге керек ?
— Бельки , бир даа корюшмемиз олур .
— Ёкъ .
Сиз янълышасынъыз .
Мени бир даа ич бир ерде коралмайджакъсынъыз .
— Сиз бунъа эминсинъиз , шаймы ?
— Эбет .
Озь дюльберлигинен инсанны сарушландырыджы яш , адий къызнынъ козьлерине бакъкъан сайын Абибулла Сулейманович озюни унута эди .
Онынъ да купеде чемоданы бар эди , лякин о шимди бу хусуста зерре къадар тюшюнмей эди .
Абибулла Сулейманович кокюс кечирип : — Ёкъ , мумкюн дегиль , — деди , — биз къайда да олса , не вакъыт да олса , корюшмеге борджлумыз .
Къыз гъурурнен джевап берди : — Ёкъ .
Бу ич олмайджакъ .
— Эр алда , адынъызны сёйленъиз , риджа этем . . .
Къыз вагоннынъ къапысыны ачты , ичери сокъулайым дегенде , Абибулла Сулейманович онынъ артындан къычырды : — Демек , сёйлемейджек олдынъыз , ойлеми ?
Къыз зембелекни тутып , къапыны ярысына къадар къапатты да , къабаатсыз , бала козьлерини сыкъ - сыкъ къамычлап : — Пек яман меракъланасынъыз , сёйлейим : меним адым — Лейля .
— Фамилиянъыз ? !
— Фамилиям ?
— къыз токъталды , — фамилиям : Талиб - заде .
Абибулла Сулеймановичнинъ юзюнде къуванч яшынлары догъды , алевлендилер .
О , сынъырсыз муаббетини бильдирген незакетнен огюне эгилерек : — Сагъ олунъыз , — деди ве элини тутып сыкъмакъ ичюн къызгъа онъайтланды , лякин Лейля энди ёкъ эди .
Абибулла Сулейманович аджизлик ичинде бош - бошуна узанып къалгъан къолунен озюнинъ энъсесини къашыды ве кулюмсиреди : — Не къадар гузель къыз .
Гузель олгъаны ичюн де янына бармасы — джеэннем азабы !
Табиат онъа дюльберликни багъышлагъан , дюльберлик исе онъа парагъа отурмагъан .
Инсаннынъ джаныны якъмаса не ола ? !
Лякин бунынъ зарары ёкъ . . .
Абибулла Сулейманович бу тюшюнджелер ичинде артына айланды .
Паровоз давуш берди .
Арасы чокъ кечмей поезд джурюшини зайыфлатты .
Ичери киргенде , купелернинъ къапылары ачылгъан , базы ёлджуларнынъ эллеринде чемоданларынен къапыгъа догъру джурьгенлерини корьди .
Поезд явашлады , сонъра текмиль токътады .
Таныш - билишлерини ве тувгъанларыны къаршылап Акъмесджит перронына тюшкен халкъ къучакълашты , опюштилер .
Къызлар севгили яшларына сарылды , бири - бирлерине къавуштылар .
Чанънынъ токъмагъы эки кере урулды — поезд текрар илери догъру ёл алды .
Бизим ёлджу дивангъа ясланаракъ , агъызына папиросыны къапты , дудакълары арасындан чыкъкъан тютюни бурум - бурум олып кетти .
II Къайтазан Агъа мааллесининъ Чюрюк Сув бетке бурулгъан уджунда , тахтадан япылгъан араба къапылы эки къатлы эвде , акъшам саат докъуз къарарларында къонушма башлады .
Сулейман Девлетов , кендини севип - сайып кельген дост - эшлерини буюк урьметнен къаршылады , кейф чатмагъа байлагъангъа къадар , джемиетнинъ джаны сыкъылмамасы ичюн , чешит лакъырдылар чыкъарды , оларны кульдюрди , шенълендирди .
Къайышчы Джемильнинъ апайы Сабе ве Девлетовнынъ хызметкяры Дора , ниает , ашнынъ азыр олгъаныны ве артыкъ зияфетке башламагъа вакъыт кельгенини гизлиден шорбаджыгъа анълатып кеттилер .
Арасы бир черик вакъыт кечкенджек стол къатмерли кобетелернен , мор патылджан туршусынен ве Къоз шарабынен безенди .
Сулейман Девлетов , татар адетиндже донатылгъан зийнетли оданынъ ортасындаки столнынъ тёрюне кечти мусафирлерге : — Риджа этем , буюрынъыз , — деди , — кеч олсун , хайырлысы олсун .
Биз бири - биримизни анълармыз .
Айды , буюрынъыз , чекинменъиз . . .
Мусафирлер арасында эвельден де ашналыкъ олгъанындан , чокъ ялвартмай софрагъа янаштылар .
Къаделерге шарап тёкюльди , тепсилерге зейтюн къоюлды , истеген адам , джаны севген ашына узанды , вилка ве къашыкълар арекетке кельди , эвнинъ ичи бирден джанланып кетти .
Кенъ джавуринли , узун бойлу Сулейман Девлетов даа шимди къыркъ секиз яшларына бараяткъан , хызметте ийлекяр , аиледе йымшакъ табиатлы , кишинен корюшювинде незакетли адам эди .
Эвельде Къачы бою койлерининъ биринде кооператив реислиги хызметинде булунгъан , сонъундан шеэрге артель ёлбашчылыгъына авушкъан , бойлеликнен бешинджи йылыны Багъчасарайда кечирмекте эди .
Юзюне догърулып бакъкъанда , онынъ хиянет , яхут саф къальпли киши экенини тайин этювде чокъ зорлукъ чекеджексинъ .
Чюнки кульген адамгъа — ырджая , шакъылдай , сёзюне итираз эткен инсаннынъ чырайында къанаатсизлик дуйдымы , юзю булутлана , лакъырдысыны къыскъадан кесип джибере .
Кооперативдеки хызмети , озюнинъ айткъанына коре , шерефли кечип кеткен .
Приказчикликни де , бухгалтерликни де , реисликни де бир озю беджерген ; не мал гъайып олгъан , не янълышлыкъ дуюлгъан . . .
Иш шунынънен нетиджеленген ки , озюнинъ алтмыш еди яшларындаки анасыны апансыздан К .
коюндеки тул бир къарткъа къоджагъа берген , чокъкъа бармай , район тешкиляты Девлетовны , шеэрге авуштыргъан .
Беш йыл ичинде Сулейман Девлетов артельнинъ де къурту олып къалгъан .
Ондан : « Сен кимсинъ ?
Бу дереджени насыл келип таптынъ ? » — деп , кимсе сорамагъан .
Сулейман Девлетов шимди яваш - яваш скемледен котерильди , шарап толу къадени элине алды : — Севгили мусафирлер , — деди , — озюнъизге де малюм , биз ишнен мешгъуль адамлармыз .
Эвде топланып шахсий тюшюнджелеримиз хусусында сёйлешип оламаймыз .
Хызметтеки корюшювлеримиз исе къызгъын иш эснасында олып кече .
Куньдюз демей , гедже демей , адсыз - эсапсыз эмек сарф этемиз .
Онынъ шерефине бирер къаде ичмеге акъкъымыз бар .
Къана , котеринъиз ! . .
Мусафирлер , эв саиби сыфатынен дегиль де , хызметте озьлерининъ буюги оларакъ Девлетовнынъ сёзлерини джан - гонъюльден динъледи ве сонъки теклифине ич бир итиразсыз къошулдылар .
Къаделер бири - бирине токъушты , софра даа хош ве шенъ муит тешкиль этти .
Кобетенинъ лезети бакъылгъан сонъ , Сулейман Девлетов экинджи къадени теклиф макъсадынен котерильгенде , апайы Сание сёзге киришти : О , стол этрафында тургъанларнынъ эр бирининъ лакъырдысына къулакъ сала , айтылгъан сёзлернинъ джиддийлигине ве зайыфлыгъына коре озюнинъ тавурыны денъиштире , токътамай куле эди .
Бутюн вакъыт ашайт хусусында шикяетленгени киби , богъурдакъкъа къадар ашаса , тойдым , деп кимсеге сёйлемей тургъан .
Яшлыкъ деври бойле кечкен .
Къырымгъа большевиклер кельген сонъ дегирменде хызмет эткен , якъын вакъытларда исе артельнинъ складында терилерни джынысларгъа болюв ишине ерлешкен .
Шимди стол башында озюнинъ тююльгенине сыкъылгъаныны дуйдурмамакъ ичюн индже , къадын сесинен кулип , шакъылдап джиберди .
Лякин бу кулькюге кимсе къошулмады .
Дарбали къызарды , янындаки бухгалтер — Мансургъа бакъып , озюне ярдым къыдырды , лякин о да башыны ашагъы эгильтти , индемеди .
Турып кетмелими экен ?
— деп тюшюнди .
Лякин о , бойле йигитликни омрюнде ич бир кере япмагъан эди .
Ашны ташлап кетмек олурмы ?
Сулейман Девлетов скемлесини артына чекти , аякъкъа турды , къадесини къолуна алып , мусафирлерге хитапнен : Бу тынчлыкъ неден себеп ?
Къана , тутунъыз !
— деп сёзге башлады .
Бу арада тышта арабакъапы аджеле - аджеле къакъылды .
Девлетов пенджереге барып , сокъакъкъа бакъты , кимсе корюнмеди .
« Джаным , геджелей къапыны къакъкъан .
Ким ола билир ? » — деп тюшюнди .
Къапы текрар къакъылды .
Девлетов аятта ишнен мешгъуль Дораны чагъырды : — Бар бакъ , къапыны къакъкъан ким ?
— деди .
Дора азбар къапыгъа джувурды .
Девлетов текрар сёзге башлайджакъта , оданынъ къапысы яваштан ачылды , элинде чемоданы , устюнде темиз , джыйнакълы костюми , севинчтен козьлери парылдагъан киши ичери кирди .
Мусафирлер бельгисиз адамгъа айланып , шубели - шубели бакътылар , Девлетов аякъкъа турды , думанлангъан козьлерини ёлджугъа тикип , онъа таба догърулды , ер косьтерип : — Буюрынъыз , — деген эди , яш Девлетовнынъ бойнуна атылды .
— Бабам , мени танымайсынъызмы ?
— деди .
Девлетов , Абибулланынъ сесини эшиткен сонъ , буз - бузлады : — Огълум , Абибулла !
Сен къайдан пейда олдынъ ?
— деди .
— Огълум ! . .
Каравананынъ ичинден озь чанагъына татараш къоймакъ ичюн элине къашыкъ алгъан Сание , бельгисиз адамнынъ сёзлерини эшиткен арада , къашыкъ элинден тюшип кетти .
— Вай , мен кимни корем , — деп къычырды .
Огълум , козюмден учтынъ . . .
Бу , не къадар бахытлы акъшам экен !
Абибулла Сулейманович озюни , бабасынынъ къоллары арасындан къуртарып , Саниенинъ бойнуна сарылды , эеджанлы бир алда : — Сайгъылы анам . . .
Мен бутюн вакъыт сизни тюшюне эдим , — деди .
— Я бу насыл шей ?
— О , анасынынъ сагъ элининъ бугъумында яра тамгъасыны эследи .
Сание , къуванч ичинде , онынъ суаллерини эшитмей , огълунынъ козьлеринден опе , оны озь баврына чеке эди .
Сулейман Девлетов , огълунынъ раатсызланып сорагъан суалине : — Къоркъунчлы шей ёкъ , — деп джевап берди , — Эки йыл эвельси олгъан шей .
Устюне эвнинъ сачагъындан козев тюшкен эди , тамгъасы къалды .
Айды , етти , Сание .
Отур . . .
Тынчлан .
« Сол козюм ойнай » , дей эдинъ .
Корьдинъми ?
Ялан сёйлемей экенсинъ .
Битир , битир айды . . .
Мусафирлер . . .
меним сизге сёйлей тургъан Абибуллам — иште бу .
Коресинъизми , балабан арслан олып кеткен .
Бу не битмеген агълав шу ? !
Вазгеч шуны .
Риджа этем , огълумнен таныш олунъыз .
Абибулла Сулейманович анасыны тынчландыргъан сонъ , мусафирлернинъ къолларыны алды , эвнинъ ичини козьден кечирди , сонъ элини - бетини йыкъамакъ ве урбасыны денъиштирмек ичюн Доранынъ пешинден чыкъып кетти .
Абибулла Сулеймановичнинъ артындан къапы къапалгъаны киби , янъы баштан шенъленип кеткен софранынъ этрафында къач шахыс даа булуна эди ки , оларнынъ бириси Кязим оджа , дигери онынъ къарысы Селиме эди .
Кязим оджа энди элли еди яшларына кельген , сачлары чаларгъан , козьлери ичке оюлып кеткен , узун бойлу , къарыкъ сесли эди .
О , асыл да аз лакъырды эте , эр насыл бир мушавереге къошулса - къошулсын , — сонъунда « Э - э , бизден энди кечкен » , — деп токътай эди
Шай дегенде , адети узьре , къарысы да мытлакъа огюни алдырып — « мени мезаргъа озгъармай тура , санъа бир шей олмаз » , — дей тургъан эди .
Кязим оджа кечкен асырнынъ сонъларында Оренбург медресесини битирген , эсап , физика ве дигер табиат фенлеринен хабердар олгъан , Багъчасарайда он единджи йылыны оджалыкънен кечирмекте эди .
Софра башында турып да , ады анъылмагъаннынъ бири де Мансурнынъ къадыны Усние эди .
Узунджа бойлу , толу ве тюзгюн мучели , къара къашлы , къара козьлю Усние йигирми дёрт яшларында , севимли бир къадын эди .
Мансургъа къоджагъа чыкъкъаны беш йыл олгъан .
Бугуньге къадар онынъ джаныны агъыртаджакъ киби ич бир сёз айткъаны ёкъ .
Къоджасы яман арекетте булунса , индемей кечирген , даима эйиликнен джевап берген .
Мансур яшлыгъында зынджырлыда бираз диний тасиль корьген , чокъ заман озгъан сонъ , бухгалтер зенаатыны эльде этерек , ильк вакъытларда вокзалнынъ экспорт маллар конторасында чалышкъан , шимди артельде хызмет эте эди .
Онынъ диндар бабасы бирден - бир огълуны агъыр табиатлы осьтюрген .
Мансур секиз йыл эвель туберкулёзнен хасталангъан , аля бугунь онынъ панджасында чырпына эди .
Базы вакъытларда дерти туткъанда , афталарнен тёшекте ятып къала тургъан эди .
Усние сенеси Акъмесджит фельдшер мектебини битирип кельгенде , А . . .
коюндеки дервизада Мансурнен танышкъан .
О куньден сонъ Мансурнынъ тасалы юрегинде Усние ичюн терен муаббет дуйгъусы уянгъан .
Кеткен сайын эки къальп бири - бирине исинген .
Куньлерден бир кунь сессиз - солукъсыз , давулсыз - зурнасыз эвленип кеткенлер .
Атта къомшулары биле бу ишни экинджи куню сабасы апансыздан эшитип , шашып къалгъанлар .
Арслан Агъа мааллеси тойсуз келинни омрюнде биринджи кере корьген .
О кунь — бу кунь Мансур ве Усние бирликте омюр сюрмектелер .
Мансур ильк бакъышта мискин корюнсе де , акъикъатта кескин табиатлы ве ачувланувы эснасында къалтырап , къызышып кеткен киши эди .
Учь йыл эвель Усниенинъ бир начар огъланчыгъы олгъан , эки айлыкъ экенде олип кеткен .
Ондан сонъ бала деген бала корьмеген .
Акъшам устьлери , янъы джурип башлагъан эвлятларынынъ эллеринден тутып , Хансарай багъчасына кезинмеге чыкъкъан къадынларны корьгенде , Усниенинъ юреги яна , хор ола .
Бу хусуста Мансургъа лакъырды ачкъанда , о индемей , софагъа чыкъып кете эди .
Хызметтен кельген сонъ Усниенинъ ялынъыз бир эгленджеси бар эди , о да — ишчи клубуна барып , бедиий - авескярлар тёгерегининъ чалышувыны сейир этмек эди .
Тап сонъунда , акъайынынъ : « Яшларны корьмеге къатнайсынъ » , деген сёзюнден сонъ , клубны да быракъкъан эди .
Бундан эки дакъкъа эвель къаршысында тургъан Абибулла Сулеймановични корип , озюне узатылгъан къолны туткъанда , Усние не ичюндир , утанып къызарды .
О чыкъып кеткен сонъ исе , тюшюнджеге далды , озюнинъ кечкен аятыны бир аньде хатырлап алды .
Усние ялынъыз бир адам тарафындан севильмекни истеген .
Бу арзугъа наиль олгъан .
Озь талийини Мансурнен багълагъан .
Шимдиге къадар озюнинъ аилевий омрю хусусында ич кимсеге бир сёз сёйлемеди исе де , сонъ айлар ичинде Мансурнынъ , акъшамлары эвге саруш келе бергенини корип , къаарьленмеге башлагъан эди .
Къомшулары онынъ кеткен сайын азгъаныны озюне сёйлегенде , индемей кечире , сонъундан азаплана , агълап токътай эди .
Бугунь акъшам да , зияфет башлагъанындан берли санки ич кимсенен лакъырды этмегенининъ себеби де бу эди .
Ялынъыз Дарбали тююльген вакъытта кулюмсиреп ташлады .
Лакъырдыгъа къошулмакъ истемеди .
Абибулла Сулейманович чыкъкъаны киби , Сулейман Девлетов къаделерге Къоз шарабы толдурды , зейтюн чанагъыны ортагъа чекти : — Риджа этем , — деди , — Абибулланынъ келюви шерефине котеринъиз , сагълыгъы ичюн , озю стол башына отургъан сонъ да ичермиз !
Айдынъыз , чекинменъиз !
Сание : « Козюм ойнай да , козюм ойнай » . . .
мийимни ашады .
Нафиле дегиль экен .
Къана , Сание , сен не дейджексинъ ?
Ич - ич кетсин .
Къоркъмагъа шей ёкъ .
Кескин дегиль о . . .
Мусафирлер текрар къаделерни тюпледи , сонъра чанакъкъа узанып , зейтюнни макътамагъа башладылар .
Девлетов : — Ичкиге иджат шей , — деп гъурурланды , — Койден анам ёллады .
Онда зейтюннинъ биткен вакъты асыл да олмай .
Стол башындакилер экишер дане къапкъан сонъ , чанакънынъ астында энди санки шей къалмагъан эди .
Бу сефер Эльмаз аптеге къаде теклиф эткен тапылмады исе де , зейтюн хусусында лакъырдынынъ узангъаныны корип , чанакънынъ тюбюнде къалгъанлардан бир дане алып къапты , сонъра , лезетини бегенмейип агъызынынъ ичиндекини чыкъарып , гизлиден софранынъ астына ташлады .
Бу арада яваштан къапы ачылды , Абибулла Сулейманович кирди .
Мусафирлер ерлеринден котерилип , онъа тёрден ер бердилер .
Къаделер текрар бошалгъан сонъ , ондан , узакълардан хаберлер соралды .
Бу левхада баш роллерни Девлетов ве Сание ойнады , мусафирлер исе темашаджы олдылар .
— Мен чокъ ерлерде булундым , — деди Абибулла , — окъудым .
Окъудым ве аятны огрендим .
Окъумай , омюрни огренмеге талашув — манасыз бир шей , буны озюнъиз де анълайсынъыздыр .
— Окъумакъ керек , огълум , — деди Сание , — лякин еди йыл . . .
Тюшюнип бакъ !
Еди йыл ич бир хабер ёлламамакъ мумкюнми ?
Бунъа кимлер даяныр ! . .
Сенинънен чыкъып кеткен Чавушнынъ огълу Вадим бир йылнынъ устюне къайтып кельди , ондан сени сорадыкъ , « Алтайгъа кетти » , — деди .
Шундан берли сени корьмеге тельмирдик .
Биринджи кере корьген бу адамлары огюнде , анасынынъ опькелеви енгиль бир ал дегиль эди .
Не ичюн келалмагъаныны бир арада анълатаджакъ , амма шимди софра башында узун тарихны сёйлемеге аджет бармы эди ?
Анасына ялварыр киби бакъып : — Сабыр эт , ана , эр шей анълашылыр , — деди .
— Коресинъ , мен гъайып дегилим .
Сагъ - селяметим .
О , бу сёзлерни сёйлегенде , къаршысында индемей отургъан Усниенинъ назлы бакъышларына ве саф корюнишине дикъкъат эте эди .
Анасынынъ опькелевлери онынъ гонълюни хырпалагъаны киби , алдындаки мазун къадыннынъ нефес алувында да озю ичюн бир самимиет сезе эди .
Кязим оджа элиндеки сигар тюпчигини куллюкке ташлагъан сонъ : — Окъугъан еринъ къайда эди , Абибулла ?
— деп сорады .
— Петербургдамы ?
Абибулла кулюмсиреди ; — Джаным , насыл Петербург ?
— деди .
— Сиз , Ленинград демек истединъиз , гъалиба ?
— Эбет , эбет , — деди Кязим оджа .
— Акъылымдан чыкъа кете . . .
Ленинградда окъудынъ , ойлеми ?
— Екъ , эвеля Москвада , сонъра Свердловскта .
— Дерслер агъырдыр , дегильми ?
— Енгиль эди , деп оламам .
Аристотельнинъ бутюн фельсефе мектебини кечмек керек олды .
Бу , къолай хызмет дегиль .
Фельсефе сёзю чыкъкъаны киби , оджада , лакъырды ичюн меракъ арткъаны дуюлды .
О , метафизиканен мусбет илим арасындаки фаркънынъ неден ибарет олгъаны хусусында адсыз - эсапсыз суаллер берди ве бу меселеге озюнинъ назарыны бильдирди .
Лакъырды Абибулла Сулеймановични артыкъ терлетип башлады .
Бойле халкъ арасында озюнен фельсефе саасында мушавереге къалкъышаджакъдай адам тапылыр деп ич умют этмеген эди .
Софра башындаки адамларнынъ юзьлерини корип етиштирмеден , оджанынъ соравлары оны раатсызлай эди .
Чюнки Абибулла Сулейманович фельсефе фенлеринден кечкен дерслерини бутюн инджеликлеринен хатыргъа тюшюрип оламай , сыкъыла ве « бу оджагъа къайдан расткельдим бильмем » , деп окюне эди .
Ильмий шекиль къабул эткен лакъырды , Сулейман Девлетовнынъ джаныны сыкъты .
Сание озюни тутып оламады : — Кязим оджа , — деп сёзге киришти , — буюрсанъыз .
Эр кес ичти , сизнинъки тура .
Сырадан артта къалмакъ олурмы ?
Кязим оджа къадесине узанайым дегенде , къарысы — Селиме элинден чекерек : — Етер энди , — деп къычырып джиберди .
— Чылдыргъан экенсинъ , джаным акъай .
Эвге сени ким алып къайтаджакъ ?
Манъа ышанасынъмы ?
Кязим оджа бала киби кулюмсиреди : — Санъа ышансам не олгъан я , апай ?
— деди .
— Ёлгъа чыкъсанъ , он секиз яшында къызчыкъ киби кетесинъ , джурип артынъдан етмекнинъ чареси олмай , мени къолтукълап алып кеталмайджакъсынъмы ? . .
Къана , ичеджек ёкъмы ?
Девлетов къаделерни текрар толдурды : — Айдынъыз , мусафирлер , — деди ве Абибулла Сулеймановичке ишмар этти , — тутунъыз !
Кязим оджа , сиз къоркъманъыз , сарушлансанъыз , манъа ышана билирсинъиз .
Эвде тёрюмиз бош ; Селиме апте , къасевет этменъиз , сизни де ерлештирмеге ер тапармыз .
Лакъырдыгъа киришмей , сусып тургъан Дарбали : — Я мени не япаджакъсынъыз , мен энди чокътан сарушым , — деп индже сесинен шакъылдады .
— Кязим оджаны бир миндер узерине чекип ташларсынъыз , тынар къалыр .
Я мени ? . .
— Сени клерге джыйыштырырмыз , — деди Девлетов , — шарап шишелерининъ ярысындан чокъусы клерде тура , юрегинъ сыкъылгъан сайын , азар - азар ача берирсинъ .
Девлетовнынъ сёзлери Усниенинъ мерагъыны къозгъагъанындан , яры утаныр бир шекильде : — Сиз чокъ мераметлисинъиз Сулейман агъа , — деди .
Бу арада козьлери апансыздан Абибулла Сулеймановичнинъ козьлеринен расткельди , экисининъ бакъышлары бири - бирине догърулды , Усние къызарып , башыны ашагъы эгильтерек : — эр кеске ер ышандырсанъыз , эльвермез , — деп иляве этти .
Абибулла Сулейманович , бир меляике бакъышынен козетип алгъан яш къадыннынъ юзюнде бир якъынлыкъ ис этти .
Онынъ къальби сыкъынты ичинде чапаланды , шарап ичмек ичюн котерильген эли бирден зайыфлады , аз къалды , къадеси ерге тюшеджек ве парча - парча оладжакъ эди .
« Бу не къадар дюльберлик , джаным » , деп тюшюнди ве бирден , онынъ янындаки акъчиль бетли , кийик бакъышлы кишиге козетип : « Эбет , онынъ акъайы олмалы » , деди .
Кязим оджа , Селименинъ , « ичме » деп исрар этювине таби олмай , къадени буюк хошнутлыкънен котерип , ичип джиберди .
Дарбали ве Мансур озь къаделеринен онъа ярдымгъа кельдилер .
Абибулланынъ исе , элиндеки къадеси кенаргъа къыйышкъан , ичиндеки шарабы ерге акъайым деп тура эди .
Девлетов тааджипнен : — Абибулла , къаденъе токъунылмагъан , бу насыл шей ?
— деп сорады .
— Хайыр ола !
Айыптыр , бойле шенъ бир джемиетте озюнъе косьтерильген незакетни ред этмек мумкюнми ?
Къана , я сиз , къомшу !
Сиз ничюн ичмединъиз ?
— Девлетов , Усниенинъ алдындаки къаденинъ де устюнден бир ютум шарап эксильмегенини корьгенде , юзюнде зайыф кулькю аляметлери пейда олдылар : — арамыздан къартларны саймагъанлар бар , — деди .
Абибулла сёзнинъ ким хусусында экенини бирден фаркълап оламай , эвельки алында къалды исе де , сонъундан , стол башында асыл олгъан тынчлыкъны дуйып , бирден сескенди : — Манъа айтасынъызмы , баба ?
— деп сорады .
— Афу этинъиз , недендир бильмем , тюшюнип къалгъаным .
— О догърулды , къадени юкъары котерди , ичмек ичюн онъайтланды , лякин Селиме енге оны токътатты .
— Мадамки кечиктинъ , къардашым , о алда , кечик - кенлернен ич , — деди .
Къана , сырадан къалгъан ким эди ?
Бу лакъырдылар арасында козюни алмай , Усниеге бакъып тургъан Сание озюни бир шей бильмеген косьтерип : This document was truncated here because it was created in the Evaluation Mode .
